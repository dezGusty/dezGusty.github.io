---
layout: post
title: Principiile se probează în vremuri de criză
---

Principiile: sunt chestiile alea pe care spui sau crezi că le ai tot timpul, dar care sunt testate cu adevărat doar în momente de criză.
În criză e un moment bun să vezi ce e important cu adevărat. Voit sau nu, vei face o prioritizare.
Asta se aplică atât în plan personal cât și pentru organizații și societăți umane.

Ei bine, suntem pe 20 martie 2020, criza a venit într-o formă medicală, și deja e clar că a venit (sau va veni dacă nu se simte încă) și în formă economică.

La cald despre Covid-19.

## România

Am rămas plăcut impresionat de modul în care au reacționat autoritățile din România. Credeam că date fiind premizele, vom fi loviți puternic.

- pornind de la un sistem medical subfinanțat și insuficient dotat.
- legături cu Italia (care era deja o sursă sigură de răspândire).
- ideea generală că statul e plin de oameni care sunt fie corupți, fie incompetenți și nu va putea reacționa eficient sau la timp.

Ce am văzut însă a fost un set de acțiuni bune, distribuite eșalonat pe o săptămână. Cred că asta a redus nivelul de panică.

Dar, pentru ce urmează e mai greu:

- economia e puternic legată de partenerii din vest loviți puternic deja.
- bugetul e praf de ani de zile și va fi supus unui stres enorm.

Hai să expun și **ce mă aștept** în momentul de față să se întâmple mai încolo:

- multe sectoare vor fi lovite crunt
- statul va prelua plata unei părți din bani (și mediul de afaceri a făcut presiune și va face presiune pentru asta. Vizibil de când am văzut pe 14 februarie postarea unui patron de restaurante de fast-food care solicita "[ÎNCHIDEREA TUTUROR MALLURILOR!](https://www.facebook.com/stefanmandachi/posts/1493019150862714)")
  - suspectez că va fi și prilej pentru încercări de sifonări de bani pentru cei conectați politic.
- mă aștept ca foamea uriașă de bani ce va apărea să rezulte și în eliminarea multor scutiri de impozit pe urmă (IT, construcții, etc).
- orice măriri de pensii (promise și amânate) sunt iluzorii în momentul de față.

Aș zice ceva de principii, dar mai bine mă abțin momentan.

## SUA

Părerea mea e că sistemul medical din SUA e destul de nasol pentru omul de rând și va fi pus la încercare în criza medicală curentă.
Puțin context însă: eu nu am fost în State, părerile mele sunt legate de ce am văzut și auzit din bula pe care o urmăresc pe youtube, care foarte probabil o fi de stânga predominant ("mama lor de socialiști comuniști").

Sistemul medical din State e în principiu doarte bun, dar foarte scump. Deci e nasol pentru cei care nu și-l permit și duce la comportamente absurde în care oamenii refuză să folosească anumite servicii pentru a nu fi facturați. Impresia mea e că sunt mulți în situația asta.

Poate sistemul lor medical e superior și toți banii pe care îi bagă în el vor da roade. Vom vedea la finalul crizei. Feeling-ul meu e că nu.

Impresia mea este că au tratat superficial la nivel politic cel puțin situația, și din cauza unui complex de superioritate. Ceva în stilul:
> "La chinezi se putea întâmpla, deoarece e o societate diferită, autoritară, închisă. Sigur într-o societate deschisă va fi mai bine."

Dar acum vor fi puse la încercare câteva din principiile celei mai emblematice societăți capitaliste.

## UE

În Europa (UE cel puțin) s-a marșat mult pe ideea de a fi mai eco-friendly. Și sunt de acord cu asta.
Dar tare am impresia că treaba asta e asumată de clasa politică doar la nivel declarativ. Dacă e aplicată în practică suspectez că e doar din cauză că se suprapune peste interese economice.

De genul
> "Gigele, avem o fabrică de panouri solare? Atunci hai să înlocuim câteva centrale vechi și să dăm subvenții. Să ne gândim la viitorul nostru."

Sau
> "Pavele, din minerit vin atâția bani. Tu cât învarți cu eolienele tale? Prea puțin: nu putem să ne distrugem economia națională și să punem oamenii pe drumuri. Trebuie să ne gândim și la ei".

Ei bine, acum va fi pusă la încercare direcția verde.
De exemplu Cehia cere acum să se renunțe la green deal din cauza [epidemiei](https://cursdeguvernare.ro/cehia-cere-ue-sa-renunte-la-green-deal-pentru-a-se-concentra-pe-combaterea-coronavirusului.html).
Nu sunt împotriva ideii de amânare, considerând că riscul cel mai mare este pentru ideea de democrație în sine, iar mie îmi place democrația.

Și nu, nu mă refer ma meme-ul ăsta:
![i-love-democracy]({{ site.baseurl }}/images/2020-03-20-i-love-democracy.jpg)

Pe termen lung soluțiile viabile vor avea succes, dar cine va avea succes cu ele ține și de *timing*.

## Alte păreri

Mi-au plăcut în mod deosebit câteva lucruri din ce a menționat [Dorin Lazăr](https://dorinlazar.ro/jurnal-virus-ziua-4/):
> După 10-12 ani de creștere, ne va fi foarte greu să acționăm pe timpuri de criză economică. Toate mofturile și speranțele false pe care le-am construit în era social media vor sucomba în fața realităților economice.

și
> Nu știu cum să zic, dar party-urile celebre din anii ’20 sunt cele cu Jazz, cele din anii ’30 sunt cu fascism și purificare etnică, deci nu vă bazați că după ce trece pandemia o să fie loc de petreceri.

## Ce a vrut să spună autorul

Suntem în criză și vom vedea în scurt timp probarea principiilor peste tot.
