---
layout: post
title: Geniul malefic
---

Post-ul acesta e mai degrabă pentru o analiză ulterioară a mea, pentru a vedea cum evoluează punctul meu de vedere în timp.
Perioada asta a istoriei e plină de personaje controversate. Un personaj de vârf: Musk.

## Geniul malefic și conectat politic

Părerea mea: Musk e un geniu, dar nu unul tehnic, o imagine pe care a încercat să o cultive de-a lungul timpului, ci unul al business-ului, unde e mult mai important să poți **manipula** factorii de putere. Iar la asta, se pricepe. Și ca în cadrul unui start-up, unde trebuie să pivotezi cu ideea de business de la un punct la altul, la fel și Musk se pricepe la pivotarea asta.

Bine, suspectez că este și un "CIA-asset", căci prea se aliniază activitățile lui: social/mass-media, afaceri cu statul în domeniul apărării / aeronauticii spațiale / telecomunicații / crypto. Dar nu e ceva ce poate fi dovedit dincolo de o probabilă aliniere de interese.

## Marketing

Bursa e costruită pe imagine, așteptări și influențarea celor ce iau parte. Tesla, o companie care în opinia mea este mult supra-evaluată ca și valoare denotă lucrul acesta. Asta pentru că Tesla a crescut pe baza așteptărilor de creștere ulterioară. Creștere care se baza pe promisiunile uriașe (nerealizate și aș zice nerealizabile), pe imaginea de "first-mover" a Tesla, ignorând concurența. Azi nu există justificare. Tesla e un producător mai mic decât mulți competitori, în scădere pe multe piețe, cu tehnologie inferioară în multe cazuri.

Suspectez că Musk a făcut o mișcare calculată cumpărând Twitter, cu toată **scenografia** (suspectez parțial regizată) în care a fost obligat să cumpere Twitter la un preț mai mare. Pentru că realmente nu a plătit nimic. Totul e pe datorie, pe care pur și simplu a rostogolit-o. A vândut niște acțiuni Tesla, având o scuză pentru asta. A mai folosit și banii unor investitori, și a cumpărat o companie social-media pe care a folosit-o ulterior pentru dezvoltarea ulterioară a influenței.

## Hater

Bine, poate mie nu-mi place Musk din cauză că sunt influențat masiv de cei pe care îi urmăresc din mediul online. Îi urmăresc pe Thunderf00t și Common Sense Skeptic pe Youtube, care își obțin multe vizualizări din clipuri anti-Musk. Poate sufăr și eu de Musk-derangement-syndrome. Poate sunt doar incredibil de gelos, pentru că e evident că eu nu voi fi niciodată atât de bogat, celebru, etc. și sunt pornit pe principiul "să moară și capra vecinului".

Poate e din cauză că nu sunt un capitalist pur sânge (și mi-am folosit gândirea critică să îmi dau seama că dacă nu am capital, nu e în interesul meu să fiu linge-blide cu aceștia). Poate e din cauză că pur și simplu mi se pare normal sau sănătos pentru o societate să existe unii care obțin avere și influență atât de mare (practic averea o obțin pe spinarea angajaților și a consumatorilor la un nivel incredibil de dezechilibrat) - practic pot fi categorisit un comunist deja.
Nu prea contează: oricum, nimeni nu e un capitalist pur sânge, după cum ne-a arătat criza din 2007-2008, toți vor ca profitul să fie privat, dar când dau de greu, pierderile să fie sociale, adică la comun.

Poate pur și simplu din cauză că simt că ceva nu e ok.

## Când pică totuși ?

În fine, de ceva timp, mulți prezic decăderea imperiului financiar al lui Musk. Dar se bazează pe faptul că fundamentele nu mai sunt acolo. Și așa am crezut și eu o vreme. Dar nu mai sunt așa de convins.
Adică fundamentele nu mai sunt acolo ca să justifice valoare afacerilor derulate în curent. Dar asta ar conta într-o societate capitalistă și democratică. Nu știu dacă sistemul curent va fi tot unul democratic capitalist. Mulți prezic un tehno-feudalism, o întoarcere la regimuri mai autoritare.
Dar Musk nu îmi pare genul care să stea să aștepte să explodeze mămăliga și să își accepte soarta precum ciobanul din Miorița.

Musk a pivotat și a schimbat influența dată de lobbying, unde plătești bani contra influență pe influența dată de control social mass-media, unde ai un megafon ca să poți sprijini punctele de discuție pe care le urmărești, ca apoi să ajungă la controlul borcanului cu miere, cu influență în aparatul de stat în sine.
Deci și dacă fundamentele nu mai sunt acolo pentru afacerile lui, ce îl împiedică să fie un parazit la nivelul întregii economii ? Cel puțin o vreme, până la finalul vieții, al sustenabilității și prăbușirii eventuale, sau următorul pivot care va veni tot dintr-o direcție nouă.

Poate vor fi reglementări care să afecteze cel mai puțin Tesla în raport cu ceilalți producători, poate va fi legislație de stat: doar mașini Tesla se pot achiziționa de către statele americane. Poate vor fi condiții de tarife reduse doar cu țările care cumpără minim X mașini. Sau poate Tesla nici nu mai contează; încă un tun acolo și poate fi dat altora să își asume eșecurile pe-acolo. Numai bine pentru a întări imaginea "numai geniul lui EM putea să țină pe linia de plutire", imagine numai bună pentru un alt start-up.

Dar la un moment dat se va sfârși.
