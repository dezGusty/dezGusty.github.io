---
layout: post
title: Clauza națiunii celei mai favorizate
---

Când eram încă un copil exista o chestie numită __clauza națiunii celei mai favorizate__. Prin 1993, era ceva că România primea din partea SUA clauza aceasta a națiunii celei mai favorizate. Eram copil, eram naiv… așa că ce puteam să înțeleg eu din asta? Că există o singură națiune dintre toate care e cea mai favorizată de americani, aia din care facem parte. _Uau_.

## Percepția unui copil

Uau, cei mai favorizați de americani.

În fine, credeam că dacă pentru mine un lucru înseamnă ceva, aceeași însemnătate o va avea și pentru alții. Sau că dacă eu înțeleg ceva, la fel vor înțelege și ceilalți. Toți gândesc ca mine, nu?

Și în plus, numele este atât de evident că nu vedeam de ce aș întreba “băi tată, ce înseamnă chestia asta?”. Eu aveam un singur prieten cel mai bun, un singur tricou cel mai fain, un singur loc de joacă cel mai iubit, etc.

Pentru cei care nu înțeleg despre ce e vorba și nu vor să caute: nu exista o singură națiune cea mai favorizată, ci zeci - sute. E doar __nivelul cel mai favorizat__. E doar marketing.

Mă rog, am scuze: e gândire de copil, relativ egocentristă. În plus, era politică și nu mă interesa atunci, deci ce aflam erau practic titlurile de la știri. De gândirea de genul ăsta profită mulți. Mai ales în politică.

Că numele ăsta tine de marketing, de branding. Nu au ajuns întâmplător la numele ăsta cei care au venit cu ideea (atât în engleză cât și în română).

## Percepția societății

Citeam cum acum câțiva ani cu genul ăsta de marketing s-a putut elimina în State o taxă pe moștenire, făcând rebranding-ul dinspre "inheritance tax" către "death tax" și schimbând percepția publică de la:
> e taxat Johny, copilul lui John Sr. pentru că primește nșpe milioane de $.

în mult mai negativul
> e taxat John Sr. pentru că moare.

Cum să fii de acord cu așa ceva? Nici să mori gratis nu mai ai voie?

Chestia asta se aplică și azi și pe scară mai largă (pentru că avem mult prea multă informație). Dar se aplică adulților, nu (doar) copiilor. Multe știri sunt citite doar la nivel de titlu. Nuanțe, detalii, explicații: puțini vor fi convinși să citească în detaliu. Azi ai fie un titlu cu ceva informații scoase din context, fie un titlu de clickbait cu un text slab care comunică foarte puțin. Probabil că asta ar fi o asemenea știre azi:

> Nu o să îți vină să crezi că națiune e cea mai favorizată! Poze în ipostaze inedite ale bilanțului de schimb...

Pe de altă parte în multe cazuri îți dai seama din titlu sau primele fraze când citești bullshit și nu prea are cazul să citești un articol întreg care începe cu "Virusul corona nu există, cu un gaz periculos…".

## Ce a vrut să spună autorul

- La nivel de societate suntem niște copii.
- Abilitatea de a sintetiza informații într-un titlu, păstrând sau modificând sensul la nivel de percepție după nevoi (bune sau rele) pare un talent care va fi întotdeauna "_in-demand_".
- Și cea de împachetare a excrementelor în ambalaje frumoase.
- Probabil și cea de detecție.
